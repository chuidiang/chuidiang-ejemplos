Los Estaos Xuníos d'América, conocíos tamién como Estaos Xuníos, y tamién como América polos sos habitantes,
ye una república federal compuesto por 50 estaos, el distritu federal de Columbia (nel que s'alluga la so capital,
Washington DC), cinco grandes territorios autónomos (Puertu Ricu, Guam, les Islles Vírxenes d'Estaos Xuníos,
les Islles Marianes del Norte y Samoa Americana) y otros territorios menores. 48 de los sos estaos, y el distritu
federal, son contiguos, y llocalícense na rexón central d'América del Norte, ente Canadá y Méxicu; los otros dos
estaos, Alaska y l'archipiélagu de Hawaii, asítiense respectivamente na parte noroccidental de Norteamérica y nel
océanu Pacíficu. Con una estensión de 9,8 millones de km² y una población de más de 324 millones d'habitantes,
los Estaos Xuníos son el tercer país mayor del mundu por superficie total y tamién el terceru con mayor población.
Ye ún de los países del mundu más multicultural, con una población étnicamente mui diversa como resultáu de varios
sieglos d'inmigración a gran escala dende otros países del mundu. La so xeografía y clima son tamién perdiversos,
lo que da al país gran abondancia d'ecosistemes distintos, con bayura de flora y fauna.